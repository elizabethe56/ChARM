Cheng Changwen, F

1
銅雀臺 (Bronze Sparrow Terrace)

君王去後行人絕，
簫箏不響歌喉咽。
雄劍無威光彩沈，
寶琴零落金星滅。
玉階寂寞墜秋露，
月照當時歌舞處。
當時歌舞人不回，
化為今日西陵灰。

2
獄中書情上使君 (In Prison, Writing about My Feelings to the Regional Inspector)

妾家本住鄱陽曲，
一片堅心比孤竹。
當年二八盛容儀，
紅箋草隸恰如飛。
盡日閑窗刺繡坐，
有時極浦採蓮歸。
誰道居貧守都邑，
幽居寂寞無人入。
海燕朝歸衾枕寒，
山花夜落階墀濕。
強暴之男何所為，
手持白刃向簾幃。
一命任從刀下死，
千金豈受暗中欺。
我心匪石情難轉，
志奪秋霜意不移。
血濺羅衣終不恨，
瘡黏錦袖亦何辭。
縣僚曾未知情緒，
即便教人縶囹圄。
朱唇滴瀝獨銜冤，
玉箸闌幹歎非所。
十月寒更堪思人，
一聞擊柝一傷神。
高髻不梳雲已散，
蛾眉罷掃月仍新。
三尺嚴章難可越，
百年心事向誰說。
但看洗雪出圜扉，
始信白圭無玷缺。