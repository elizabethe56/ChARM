Shangguan Wan'er, F

1
九月九日上幸慈恩寺登浮圖，群臣上菊花壽酒 (On the Double Ninth Day, His Majesty Visited the Ci’en Monastery and Climbed the Pagoda; the Officials who Gathered Toasted His Longevity with Chrysanthemum Wine)

帝裏重陽節，
香園萬乘來。
卻邪萸入佩，
獻壽菊傳杯。
塔類承天湧，
門疑待佛開。
睿詞懸日月，
長得仰昭回。

2
上官婉兒 遊長寧公主流杯 (Visiting Princess Changning’s Pool (XVII))

嚴壑恣登臨，
瑩目復怡心。
風篁類長笛，
流水當鳴琴。

3
上官婉兒 遊長寧公主流杯 (Visiting Princess Changning’s Pool (V))

枝條鬱鬱，
文質彬彬。
山林作伴，
松桂為鄰。

4
Unknown

密葉因裁吐，
新花逐翦舒。
攀條雖不謬，
摘蕊詎知虛。
春至由來發，
秋還未肯疏。
借問桃將李，
相亂欲何如？

5
Unknown

釋子談經處，
軒臣刻字留。
故臺遺老識，
殘簡聖皇求。
駐蹕懷千古，
開襟望九州。
四山緣塞合，
二水夾城流。
宸翰陪瞻仰，
天杯接獻酬。
太平詞藻盛，
長願紀鴻休。

6
Unknown

三冬季月景龍年，
萬乘觀風出灞川。
遙看電躍龍為馬，
回矚霜原玉作田。

7
Unknown

鸞旂掣曳拂空回，
羽騎驂驔躡景來。
隱隱驪山雲外聳，
迢迢御帳日邊開。

8
Unknown

玉環騰遠構，
金埓荷殊榮。
弗玩珠璣飾，
仍留仁智情。
鑿山便作室，
憑樹即為楹。
公輸與班爾，
從此遂韜聲。

9
Unknown

霽曉氣清和，
披襟賞薜蘿。
玳瑁凝春色，
琉璃漾水波。
跂石聊長嘯，
攀松乍短歌。
除非物外者，
誰就此經過。

10
Unknown

暫爾遊山第，
淹留惜未歸。
霞窗明月滿，
澗戶白雲飛。
書引藤為架，
人將薜作衣。
此真攀桂所，
臨睨賞光輝。

11
Unknown

放曠出煙雲，
蕭條自不群。
漱流清意府，
隱几避囂氛。
石畫妝苔色，
風梭織水文。
山室何為貴，
唯餘蘭桂熏。

12
Unknown

策杖臨霞岫，
危步下霜蹊。
志逐深山靜，
途隨曲澗迷。
漸覺心神逸，
俄看雲霧低。
莫怪人題樹，
只為賞幽棲。

13
Unknown

葉下洞庭初，
思君萬里餘。
露濃香被冷，
月落錦屏虛。
欲奏江南曲，
貪封薊北書。
書中無別意，
惟悵久離居。